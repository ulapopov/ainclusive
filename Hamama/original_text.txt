
"אפקט החממה"
ה א ר ה
אור השמש יכול לחדור אל תוך החדר דרך חלון של זכוכית שקופה. לעומת זאת, חלון זכוכית אינן מאפשר
לרוב החום לעבור דרכו: הרי כולנו יודעים שבימי החורף מחממים את הבית וסוגרים את החלונות כדי
לשמור על החום בתוך הבית. זכוכית, וחומרים רבים אחרים הם אומנם שקופים לאור, אך אינם מעבירים
היטב חום.
תופעה זו מנוצלת בחממות. החממה היא מבנה גדול שמגדלים בו צמחים. המבנה מכוסה בזכוכית שקופה
או ביריעת פלסטיק שקופה. אור השמש חודר דרך היריעה השקופה אל תוך החממה. האור נבלע בתוך
האדמה ומחמם אותה. החום מתפזר בתוך חלל החממה, ורובו נשאר בתוכה. על כן בתוך החממה הטמפרטורה
גבוהה יותר מאשר מחוץ לחממה. בדרך זאת, בלא להפעיל הסקה, יוצרים סביבה מלאכותית חמימה,
הדרושה לגידול צמחים. הטמפרטורה הגבוהה נוצרת בתוך החממה תודות ל"שכבת הבידוד" השקופה
מפלסטיק או מזכוכית המאפשרת לאור השמש לחדור פנימה. שכבת בידוד זו חוסמת את החום הנפלט
מהאדמה, שומרת אותו בתוך החממה, ומונעת את פיזורו אל מחוץ לחממה.
האטמוספירה - שכבת האוויר העוטפת את כדור־הארץ - מכילה תערובת של גזים, וביניהם כמות קטנה
יחסית של פחמן דו־חמצני. האטמוספירה שקופה לאור: אור השמש חודר דרך האטמוספירה ומגיע אל
כדור־הארץ. חלק מהאור מוחזר לחלל, וחלק נבלע באדמה. כתוצאה מכך מתחממים האדמה והסביבה.
חלק מהחום חוזר דרך האטמוספירה לחלל. כך נוצר מאזן חום על פני כדור־הארץ.
פעילות האדם מְפרה את האיזון הזה: האדם משתמש יותר ויותר בכמויות גדולות של חומרי דלק לתעשייה,
לחימום, להפקת חשמל, ובעיקר לתחבורה. כתוצאה מכך עולה כמות הפחמן הדו-חמצני
באטמוספירה. האטמוספירה המתעשרת בפחמן דו-חמצני, חוסמת יותר ויותר את מעבר
החום מן האדמה אל החלל, וכך היא פועלת בדומה ליריעת הפלסטיק של החממה,
ובקרבת כדור־הארץ עולה הטמפרטורה. לתופעה זו קוראים "אפקט החממה".
אם נמשיך לשרוף חומרי דלק בצורה בלתי מבוקרת, יגבר "אפקט החממה".
נשקפת סכנה שכדור הארץ יוסיף להתחמם אט אט, הקרחונים שבקוטב
הדרומי ובקוטב הצפוני ייהפכו למים,
ואלה יציפו את היבשות.
